
Proeftentamen:

**Vraag 1:**

Het wetenschappelijk tijdschrift _Journalism Practice_ publiceerde in 2019 een artikel over journalistieke expertise met als titel “(Re)defining Journalistic Expertise in the Digital Transformation: A Content Analysis of Job Announcements.” (Vertaling: “(Her)definiëren van journalistieke expertise in de digitale transformatie: een inhoudsanalyse van vacatures.”)  Meer bepaald ging het over de vaardigheden, kennis en attitudes die Amerikaanse nieuwsorganisaties van instromende journalisten verwachten. Om die verwachtingen in kaart te brengen, analyseerden de auteurs 669 vacatureberichten voor uiteenlopende banen zoals beeldredacteur, buitenlandcorrespondent of radiojournalist. Uit de resultaten blijkt dat nieuwsorganisaties multimediale productievaardigheden en schrijfvaardigheid op prijs stellen, maar daarnaast ook marketingvaardigheden eisen, bijvoorbeeld op het gebied van publieksgroep, branding en marktaandeel verwerving.

Hoe kun je met een inhoudsanalyse van journalistieke vacatureberichten uitspraken doen over typen expertise? Werk een methodologische opzet uit die verantwoordt hoe je empirische gegevens verzamelt, bewerkt en analyseert. Geef ook aan waarom je kwantitatieve, kwalitatieve of een gemengde benadering verkiest. (30 ptn - max 450 woorden).

Antwoord: 







[**normantwoord**: Van belang is dat studenten aangeven waarom (argumentatie) en hoe (procedure, verloop) ze een bepaalde methode zouden inzetten. Een antwoord krijgt het maximum van de punten als de student het **proces** van data verzamelen (corpus van vacatures aanleggen via zoektermen), bewerken (corpus ontdubbelen, opschonen, in een analyseprogramma opladen) en analyseren (coderen - hetzij bottom up of top down) beschrijft en het **type inhoudsanalyse** motiveert (bv. eerst kwali pilootstudie, codeboek opstellen, kwanti inhoudsanalyse OF codeboek opstellen op basis van categorieën uit de literatuur, codeboek testen, intercodeursbetrouwbaarheid berekenen, analyse uitvoeren)

**Vraag 2:**

In het wetenschappelijk tijdschrift _Journalism_ schrijven de onderzoekers Alessio Cornia, Annika Sehl, Rasmus Kleis Nielsen over de scheiding tussen journalistiek en commercie. De titel “_We no longer live in a time of separation’: A comparative analysis of how editorial and commercial integration became a norm.”_ (Vertaling: “‘We leven niet langer in een tijd van scheiding’: een vergelijkende analyse van de manier waarop redactionele en commerciële integratie de norm werd.”) In het abstract bij dat artikel schrijven ze o.a.: “However, many news organisations are increasingly integrating their editorial and commercial operations. Based on 41 interviews conducted at 12 newspapers and commercial broadcasters in six European countries, we analyse how editors and business managers describe the changing relationship between their departments. (Vertaling: "Veel nieuwsorganisaties integreren echter steeds meer hun redactionele en commerciële activiteiten. Op basis van 41 interviews bij 12 kranten en commerciële omroepen in zes Europese landen analyseren we hoe redacteuren en business managers de veranderende relatie tussen hun afdelingen beschrijven.”)

Ze gebruiken hiervoor (dus) interviews als onderzoeksmethode.

1. In hoofdstuk 1 van het boek _Methoden voor Journalism Studies_ introduceren we (p. 9 - 11) zes dimensies van journalistiek. Kun je met drie korte voorbeelden aangeven hoe het hier geopperde verschijnsel (het wegvallen van het onderscheid tussen redactionele en commerciële inhoud) inwerkt op ten minste drie van die zes dimensies? (200 woorden - 15 ptn)
2. De gekozen onderzoeksmethode brengt een aantal nadelen met zich mee. Benoem twee nadelen en leg uit waarom beide _juist bij dit specifieke onderwerp_ nadelig zijn. (200 woorden - 15 ptn)

**[Normantwoord]** a) Maximum aantal punten als van **drie** van de zes dimensies (vorm, inhoud, stijl, functie, producenten en consumenten) met een voorbeeld kan worden uitgelegd hoe het inwerkt. Bijvoorbeeld journalistieke stijl die gebruikt wordt in advertorials; nieuwsonderwerpen die gebruikt worden in advertorials of gerenommeerde kranten die in bijlagen advertenties verspreiden alsof het een magazine is. b) Nadelen van het interview zijn dat respondenten **wenselijke antwoorden** geven of niet genoeg inzicht in hun eigen functioneren hebben (**weinig  zelfreflectie**). Bij dit specifieke onderwerp weegt dat extra zwaar omdat het de **eigen beroepsethiek** betreft.

**Vraag 3:**

In het artikel “Citizen journalism and credibility of authoritarian government in risk communication regarding the 2020 COVID-19 outbreak: A survey experiment” (Vertaling: “Burgerjournalistiek en geloofwaardigheid  van autoritaire overheid in risicocommunicatie ten aanzien van de 2020 COVID-19 uitbraak: een  enquête-experiment”), doet onderzoeker W.C. Hin Wu verslag van wat blijkens de titel een “survey experiment” genoemd wordt. Over de methode zegt het abstract: “Online survey experiment in which respondents were randomly provided with a government press release and an endorsement either from an official or a non-official source, and a statement from a medical expert either mentioning or not mentioning his government-related title.” (Vertaling: "Online enquête-experiment waarbij respondenten willekeurig een persbericht van de overheid en een steunbetuiging van een officiële of niet-officiële bron kregen voorgeschoteld en een verklaring van een medisch expert met of zonder vermelding van zijn overheids-gerelateerde titel."). Aan de hand van een reeks vragen wordt vervolgens nagegaan hoeveel vertrouwen proefpersonen in de bron van het nieuws hebben. (Max 300 worden; 30 punten, 10 per deelvraag).

1. Wat zijn in dit onderzoek de afhankelijke en de onafhankelijke variabele(n)?
2. Geef aan in hoeverre de validiteit in het geding is in dit onderzoek.
3. Hoe zou je kunnen nagaan of je een representatieve steekproef hebt in je resultaten?

**[Normantwoord]** a. De afhankelijke variabele is de hoeveelheid vertrouwen, de onafhankelijke variabelen zijn de condities  waaronder ze willekeurig persbericht krijgen aangeboden: steunbetuiging officiële bron (wel/niet); verklaring medisch expert met/zonder overheidsgerelateerde titel. b. je meet vertrouwen in een schriftelijke toets. Genoemd moet worden “complex begrip”, “verschil tussen wat mensen zeggen en echt geloven” en dingen als “eerlijkheid, wenselijkheid”  c. Door **controlevariabelen** in je vragenlijst op te nemen en die te vergelijken met bestaande cijfers over je populatie.

**Vraag 4:**

In het artikel “News Values on Instagram: A Comparative Study of International News” (Vertaling: “Nieuwswaarden op Instagram: een vergelijkende studie van internationaal nieuws”) zoeken onderzoekers Al-Rawi, Al-Musalli & Fakida (2021) uit wat de nieuwsvoorkeuren zijn van het Instagram-publiek. Ze doen dat door middel van onder andere een inhoudsanalyse. (max 400 woorden; 30 pnt; 10 per deelvraag.)

1. Deze inhoudsanalyse zou zowel een kwalitatieve als een kwantitatieve kunnen zijn. Leg uit hoe een theoretisch vertrekpunt als Nieuwswaardentheorie zowel het ontwerp als de analyse van 1) een kwalitatieve en 2) een kwantitatieve opzet van een dergelijke inhoudsanalyse bepaalt.
2. Hoe zouden ze tewerk zijn gegaan als ze gebruik hadden gemaakt van de zogenoemde “grounded theory benadering”?
3. Geef een voorbeeld van een kwantitatief resultaat en een voorbeeld van een kwalitatief resultaat van deze studie.

**[Normantwoord:**] a. Genoemd moet worden de invloed van theorie op codeerproces in 1) kwal. opzet: **cyclisch/iteratief** proces, heen en weer tussen theorie en labels/codes, thema’s/categorieën. Deze wisselwerking informeert het op te stellen  **coding frame** en 2) kwan. opzet: **lineair** proces, o.b.v. theorie **codeboek** opstellen, theorie  informeert beschrijving/operationalisering codes; b. Duidelijk moet worden dat het hier om een **inductieve** analyse gaat, dwz. theoriegenererend (_codes/categorieën komen voort uit data_) ipv theoretisch vertrekpunt. c. kwal. resultaat: **patronen** nieuwsvoorkeuren, o.a. typologie, kwaliteiten etc.; kwan. resultaat: **frequentie** nieuwsvoorkeuren, o.a. meer/minder, percentages, waarden, gemiddelden etc..