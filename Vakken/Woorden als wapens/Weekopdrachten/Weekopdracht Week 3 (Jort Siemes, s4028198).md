1. Formuleer een discussiepunt Bestudeer de literatuur en formuleer daarover een kritische vraag of stelling waarover we kunnen doorpraten. Bijvoorbeeld: 

Je geeft aan wat je nog niet precies begrepen hebt: ‘Op p. X staat Y. Ik denk dat daar Z mee bedoeld wordt, maar helemaal duidelijk is me dat nog niet.’ 

Je formuleert een stelling over jouw begrip de strekking van de inhoud: ‘de auteurs bedoelen dus kennelijk dat… Zie ik dat goed of niet?’ 

Je formuleert een stelling over de inhoud zelf: ‘de auteurs beweren dat… Maar daar ben ik het niet mee eens/daar kan anders over gedacht worden.’ 

2 Metaforen in de politiek Het onderstaande fragment is afkomstig uit de bijdrage van Geert Wilders (PVV) tijdens het Debat over de regeringsverklaring (2017): Nou, voorzitter, daar zitten ze dan. Het heeft even geduurd, maar dan heb je ook wat. Maar liefst 24 ministers en staatssecretarissen van het kabinet-Rutte III. Net zoveel zoals in de gemiddelde bananenrepubliek. Iedereen en zijn moeder heeft een baantje gekregen. Sommige ministeries hebben zelfs twee ministers. Je hebt ministers ‘van’ en ministers ‘voor’. Ze noemen dat stukje van de plenaire zaal ook wel ‘Vak K’. Maar een betere naam is: ‘Planeet Rutte’. In hun eigen zonnestelsel. Een planeet losgezongen van de werkelijkheid van miljoenen Nederlanders. Met hun gelijk van de helft plus 1. Zie ze zitten. Beetje rondkijken, beetje lachen, beetje op hun telefoon. Eindelijk op het felbegeerde pluche. Altijd netjes in de maat gelopen. Altijd koffie gehaald voor Halbe, altijd gelachen om de grapjes van Pechtold. En dan nu de beloning voor al die slaafsheid. Aangevoerd door die man daar in het midden, Mark Rutte, de grootste politieke leugenaar van de afgelopen 10 jaar maar in vak K De Zonnekoning, de baas van de planeet. Bron: Handelingen van de Tweede Kamer, via https://zoek.officielebekendmakingen.nl/uitgebreidzoeken/parlementair 

a. Beschrijf de metafoor die Wilders gebruikt voor het kabinet-Rutte III (noem de conceptuele metafoor en de manier waarop de conceptuele metafoor precies tot uitdrukking komt in de tekst). 

b. Vind je de metafoor strategisch gekozen? Leg uit waarom. 

c. Politici gebruiken vaker metaforen voor retorische doelstellingen. Zoek zelf een ander voorbeeld van zo’n metafoor, beschrijf die op de manier zoals bij a en leg uit of je de metafoor strategisch gekozen vindt. (Je mag eventueel ook een metafoor van een andere politicus kiezen.)