Overslaan en naar de inhoud gaan
Ga naar de website van NPO Start
Zoek door de site
Open main menu
Hoofdnavigatie
Doe mee
Onderzoeken
Artikelen
Interactives
Uitzendingen
Over ons
Ga naar de website van NPO Start
Ga naar de website van KRO-NCRV
Facebook
Instagram
threads.net
LinkedIn
Mastodon
Nieuwsbrief
Waar ben je naar op zoek?
Zoeken
Kinderbloed drinken en hiv in vaccins: je hoort deze misinformatie gewoon op Spotify
02 november 2024 

In podcastland wemelt het van de misinformatie. Pointer onderzocht twee jaar aan podcasts en vond 30 Nederlandse podcasts die structureel misinformatie verspreiden. Van een elite die kinderbloed zou drinken om jong te blijven, tot vaccins die vol zouden zitten met hiv: Pointer kijkt naar de meest bijzondere claims en of podcasters hiermee over de schreef gaan. “Ongelooflijk hoe naïef hierover wordt gedacht.”

Ons onderzoek leverde een dertigtal podcasts op waarin structureel misinformatie wordt verspreid. Het gaat daarbij om een breed scala aan claims: sommige podcasts trekken subtiel de effectiviteit van vaccins in twijfel, waar andere podcasts het hebben over een elite die kinderbloed zou drinken. YouTube verwijderde enkele van de door Pointer gevonden podcasts van hun platform.

In totaal onderzochten we zo’n 150 duizend afleveringen van Nederlandstalige podcasts uit 2022 en 2023. In dit artikel werpen we een blik op drie soorten misinformatie die we tegenkwamen: medische misinformatie, de omvolkingstheorie en andere complottheorieën. We kozen deze onderwerpen omdat we ze strak af konden bakenen en omdat de gevolgen van deze inhoud goed zichtbaar zijn in onze samenleving. De definities die we gebruikten (en de rest van onze methode) zetten we uiteen in onze methodiek.

Zo hebben we misinformatie ontdekt in 150.000 podcasts
Medische misinformatie

We kwamen vooral veel medische misinformatie tegen. Veel podcasts zijn gemaakt in de naweeën van de coronapandemie en bespraken dan ook de coronavaccins. De podcasts die daar kritisch over zijn, variëren nogal in hun kritiek: waar sommigen de vaccins te weinig getest vinden, denken anderen dat ze mensen bewust ziek maken. Ook prijzen veel podcasts niet-bewezen alternatieve behandelingen tegen covid aan.

Medische misinformatie
Een Oorlog Reeds Verloren
Aflevering
Deus ex laboratorio | #3.78
17 februari 2022
Beschikbaar op
geluid uit

De BBC die uitlegt dat om het vaccin te maken er een brokstukje HIV is gebruikt. Nou, als ik dat dan naar mensen stuur dan zeggen ze: 'Ja, dat is opmerkelijk. Ik kan alleen niet beoordelen of dat brokstukje HIV of dat schadelijk is.'

Maar ik denk dat als je aan heel veel mensen nu vraagt: 'Zou u met een brokstukje HIV geïnjecteerd willen worden? Waar we eigenlijk amper onderzoek naar hebben gedaan want we hadden geen tijd.'

Ik denk dat heel weinig mensen dan zeggen: kom maar op.

Sven-Ake Hulleman, 2:57
Fragment opnieuw afspelen

De theorie dat er hiv is gebruikt voor het maken van covid-vaccins, is een theorie die vaker de ronde doet in covid-kritische kringen en ook al vaak is ontkracht. In Australië werd geëxperimenteerd met een vaccin dat zo’n hiv-eiwit bevat (dus niet het hele virus). Dat eiwit werd juist gekozen omdat er veel kennis over is en het geen gezondheidsrisico’s met zich meebrengt. Het vaccin kwam echter nooit op de markt en in de vaccins die we in Nederland gebruiken, zit dit eiwit niet.

Het hiv-voorbeeld is extreem, maar artsen horen inmiddels vaak covid-kritische geluiden in de spreekkamer. Het was voor sociale media-expert Joey Scheufler reden om met een groep artsen het platform Dokters Vandaag te beginnen, waarin ze korte video’s maken met artsen die medische vragen beantwoorden of bepaalde zaken uitleggen. “Het is niet alleen de schuld van het algoritme”, vertelt hij. “Artsen plaatsen zelden iets op sociale media, want die zijn aan het werk. De makers van dit soort podcasts niet, dit is hun werk.”

Maar juist vanwege de hoeveelheid misinformatie op dit soort platforms zouden professionals er zichtbaarder moeten zijn, vindt Scheufler. “Je huisarts zie je niet elke dag, maar deze mensen wel. We worden steeds meer voorgelicht door leken.” Artsen, maar ook andere beroepsgroepen, zouden volgens hem meer bezig moeten zijn met sociale media. “Instituties die onder druk staan, nemen het juist niet serieus. Het is ongelooflijk hoe naïef hierover wordt gedacht.”

Medische misinformatie
De Nieuwe Wereld
Aflevering
Hoe komen we uit de wij/zij discussie? Een gesprek met Eva Munnik en Lieneke van de Griendt
7 mei 2022
Beschikbaar op
geluid uit

Dan wordt er een middel gevonden. Want nou hebben we het over hydroxychloroquine, maar eigenlijk vond ik ivermectine nog een veel beter voorbeeld. Ivermectine is dan nog veiliger dan hydroxychloroquine.
Lieneke van de Griendt, 29:22

En daarvan zou je helemaal kunnen zeggen: nou, dat kunnen we gewoon oogluikend wel toestaan. Want baat het niet, dan schaadt het ook echt niet. Je kan misschien een beetje bij...
Lieneke van de Griendt

Dat weet je zeker?
Eva Munnik

Ja.
Lieneke van de Griendt

Fragment opnieuw afspelen

In veel podcasts worden de middelen hydroxychloroquine en ivermectine aangevoerd als een behandeling tegen Covid. Maar deze middelen werken niet tegen covid, volgens Ruud Coolen van Brakel, directeur van het Instituut Verantwoord Medicijngebruik (IVM). Toch komen deze claims niet helemaal uit het niets: “Deze middelen zijn getest in het lab, waar ze wel degelijk iets deden tegen het virus. Alleen bij studies op mensen bleken deze middelen in de praktijk niet te werken”.

In podcasts die kritisch zijn tegenover het covid-beleid worden vaak artsen en zorgverleners opgevoerd. Vaak zijn het dezelfde mensen die in meerdere podcasts te horen zijn, waaronder ook huisarts Lieneke van de Griendt. Het gaat dus om een zeer kleine groep mensen binnen de medische wereld die vaak te horen is, aldus Van Brakel. “Die 99 procent die het eens is met de wetenschappelijke consensus, heeft minder het gevoel dat ze zich moeten uiten. Die 1 procent wel, waardoor er een soort valse balans ontstaat die inspeelt op het gevoel van mensen.” Het opvoeren van deze artsen geeft mensen het gevoel dat er onenigheid is in de medische wereld: “In elke beroepsgroep heb je dit soort ontspoorde types rondlopen, maar hier worden ze op het schild gehesen.”

Medische misinformatie
The Great Cosmic Show
Aflevering
PETER BIERHOF OVER 5D, TROLLEN, SEKS EN ELFJES 🧚🏼‍♀️
18 februari 2022
Beschikbaar op
geluid uit

En al die vaccinatieschade, zij leggen het verband niet.
Peter Bierhof, 30:22

Ik weet niet hoe het bij jou is? Maar wij horen nu echt de een na de ander, die ziek wordt: kanker, last van het hartje, alles erop en eraan.
Peter Bierhof

(...)

Mensen die prikspijt hebben inderdaad, die kunnen we nog helpen, die kunnen we nog zeggen: wat kan ik nog doen?
Eva van Zeeland, 30:48

Ik heb trouwens begrepen: als je Kambo doet he, dat is die kikker met dat gif, die scant heel je lichaam, als je 3 sessies doet in één maand, Kambo, dan kun je toch daar je bloed goed zuiver mee krijgen.
Eva van Zeeland

Fragment opnieuw afspelen

Kambo, de behandeling die podcast-host Eva van Zeeland hier noemt, is niet zonder gevaar. Bij deze rituele behandeling wordt het gif van een Zuid-Amerikaanse boomkikker aangebracht op de huid. Vaak leidt dat tot heftige reacties zoals braken, diarree, misselijkheid en rillen. Voor de geneeskundige werking is geen bewijs. Wel is er een risico op een acute kambo-vergiftiging, met ernstige en levensbedreigende effecten.

Hier betreden de podcastmakers mogelijk strafbaar gebied. Mogelijk, want de vrijheid van meningsuiting is een groot goed, aldus Scheufler,die ook lid is van de Reclame Code Commissie. Die ziet onder andere toe op verboden reclame. “Als je verboden goederen gaat verkopen, dan heb je een probleem. Maar je mag je mening over dit soort dingen geven, dat is het vervelende hieraan.” “Wat niet mag, is mensen in gevaar brengen door je uitingen, maar dat is een grijs gebied”.

Dit soort uitspraken gaan wel volledig in tegen de richtlijnen die de platforms zelf hanteren voor hun inhoud. Zo verbiedt Spotify “inhoud die gevaarlijke, onjuiste medische informatie of gevaarlijke, misleidende medische informatie promoot die offline schade kan veroorzaken of een directe bedreiging vormt voor de volksgezondheid”. We schreven Apple Podcasts, Youtube en Spotify aan over onze bevindingen. Alleen Youtube reageerde op onze vragen. Een woordvoerder laat weten “geen inhoud toe te staan die serieus letsel kan veroorzaken door de medische misinformatie die wordt verspreid. Dat is waarom we enkele video’s uit de data van Pointer hebben verwijderd.” Het gaat daarbij om podcasts (in videoformaat) van NieuweTijd Podcast, Radio Gletsjer, De PoppenCast en De Nieuwe Wereld.

Omvolking

Een ander type misinformatie dat we tegenkwamen is de omvolkingstheorie: de theorie waarbij Westerse overheden doelbewust hun eigen bevolking – en daarmee hun eigen ‘superieure cultuur’ – zouden laten vervangen door niet-westerse migranten. Hier zouden linkse partijen baat bij hebben, omdat veel van deze migranten daarop zouden stemmen. Onder andere Het Land van Wierd Duk en Een Oorlog Reeds Verloren, podcasts die vaak de hitlijsten halen, verspreiden deze theorie.

De Nationaal Coördinator Terrorismebestrijding en Veiligheid (NCTV) sprak in 2022 zijn bezorgdheid uit over het opkomende gedachtegoed van omvolking. Wetenschappers stellen dat de omvolkingstheorie een “diep racistisch en ideologisch concept van raciale superioriteiten en in het ergste geval zelfs van etnische zuivering” is. Het gedachtegoed is vaak terug te vinden in de motivering van terroristen met een extreemrechts motief, zoals bij de aanslagen van Utoya (2011), Pittsburgh (2018), Christchurch (2019), El Paso (2019) en Buffalo (2022).

Omvolking
Café Weltschmerz
Aflevering
Controlled opposition in stelling gebracht - Het Weekjournaal
11 november 2022
Beschikbaar op
geluid uit

Die omvolkingstheorie, die wordt weggezet als extremisme. Want daar mag je het niet over hebben.
Jeroen Pols, 2:07

Weet je waarom? Omdat het waar is.
Jeroen Pols

'Ja'
Willem Engel

Fragment opnieuw afspelen

Gebruikers vermijden vaak expliciet racistisch taalgebruik, ziet ook Michael Klos, universitair docent Rechtsgeleerdheid aan de Universiteit Leiden. Hij doet veel onderzoek naar de vrijheid van meningsuiting op het internet. “Gebruikers weten heel goed wat de regels van online platforms zijn. Die zullen iemand niet direct aanvallen, maar terminologie gebruiken die moeilijker te detecteren is. Dat is vaak bewust heel ambigu, en erg contextgebonden.”

Hierdoor is het ook lastiger voor platforms om hierop te modereren, ondanks dat ze vrij duidelijk in hun richtlijnen hebben staan dat racisme op hun platforms niet wordt getolereerd. “Hoe een platform daarmee omgaat, dat ligt echt aan de context van zo’n claim of bewering”. Maar feit is dat er in de praktijk weinig wordt gehandhaafd, wat leidt tot frustratie van gebruikers: “De richtlijnen van platforms wekken bepaalde verwachtingen. Als dit de regels zijn, waarom houden de platforms zich daar zelf niet altijd aan?”

Omvolking
Het Land van Wierd Duk
Aflevering
‘Pas op een overheid die jouw geld controleert!’
Beschikbaar op
geluid uit

Nee, kijk, zelfs de term cultuur-marxisme is besmet, want dat zou een nazi-term zijn. Net zoals omvolking besmet is, want dat is ook een nazi-term.

En omdat de term besmet is, mag je het niet meer over de ontwikkeling hebben.

Dus als jij constateert dat Nederland toch wel heel erg verandert door die massa-immigratie wat volstrekt overduidelijk is, ga naar Rotterdam, ga naar Amsterdam, ga naar weet ik wat voor grote stad. Dan zie je dat Nederland demografisch totaal is veranderd.

Maar zodra je dat omvolking noemt, hoef je het er niet meer over te hebben.

Wierd Duk, 25:30
Fragment opnieuw afspelen

Wierd Duks podcast is regelmatig terug te vinden in de best beluisterd-lijstjes van de grote platforms. Ook gaan er regelmatig fragmenten uit zijn podcast viraal op platforms als TikTok. Volgens sociale media-expert Joey Scheufler komt dit omdat het algoritme van deze platforms dit soort radicale inhoud vaak extra waardeert. “Sinds de opkomst van TikTok zijn de algoritmes veranderd. Je hebt niet langer veel volgers nodig voor een groot bereik. Je kunt zomaar een miljoenenbereik krijgen, als door jouw video maar mensen blijven kijken.”

Dat moet veranderen, volgens Scheufler. “Je kunt ervoor zorgen dat informatie zich pas snel verspreidt als het gecheckt is. Nu zijn platforms eigenlijk altijd te laat.” Een platform als Youtube gebruikt vooral AI om verdachte video’s op te sporen, zo laat het bedrijf weten. Vervolgens beoordeelt iemand de video en wordt deze eventueel verwijderd. Youtube is overigens het enige bedrijf dat überhaupt actief beleid lijkt te voeren op misinformatie. Het bedrijf is een van de ondertekenaars van de hernieuwde praktijkcode tegen desinformatie vanuit de Europese Commissie. “YouTube zal dan ook net iets meer moeite doen om misinformatie van zijn platform te weren”, zegt ook Michael Klos.

Spotify en Apple ondertekenden deze praktijkcode niet en reageerden ook niet op de resultaten van ons onderzoek. Voor veel platforms strookt streng handhaven ook niet met hun bedrijfsdoel, stelt Scheufler. “Het einddoel is om je zo lang mogelijk op het platform te houden. Die bedrijven weten ook wel dat extremere content beter bekeken wordt.” Hun eigen richtlijnen afdwingen is dus niet in hun belang: “Ethiek en geld gaan hier niet hand in hand”.

Complottheorieën

De omvolkingstheorie is niet de enige complottheorie die we tegenkwamen in onze data. Podcastmakers uit de complothoek hebben het ook veel over tijdloze complotten rondom zaken als 9/11, en over actuele onderwerpen als het World Economic Forum, een jaarlijkse bijeenkomst voor wereldleiders en topmensen uit de zakenwereld.

Complotten
NieuweTijd Podcast
Aflevering
De Audiokrant editie 63
Beschikbaar op
geluid uit

Die leugens in de media, die gaan ons dadelijk gewoon weer in een conflict trekken met Rusland.

Ik wil even over het feit dat de media liegt even een lijstje opsommen:

(...)

9-11, de War on Terror, daar zijn 19 terroristen die niet konden vliegen, ja, die hebben dus vier vliegtuigen gekaapt en die hebben in twee torens gevlogen en er zijn er drie ingestort.

Er is er eentje in het Pentagon gevlogen waarbij alle bewijzen zijn verdwenen van de triljarden die in het leger zijn verdwenen.

En eentje is spoorloos in een veld verdwenen. Gewoon zonder sporen, zonder resten.

(...)

Dat is waar de media voor bedoeld is: om ons voor te liegen en ons te manipuleren.

Tilasmi Frigge, 15:18
Fragment opnieuw afspelen

In dit voorbeeld wordt een heel scala aan complottheorieën rondom de aanslagen op de Twin Towers in 2001 aan elkaar geregen. Zo zouden de terroristen onmogelijk vliegtuigen kunnen besturen en zouden de vliegtuigen te veel schade hebben aangebracht of juist zonder enige impact zijn verdwenen. Het is echter bekend dat de terroristen vliegles hebben gehad, het derde gebouw instortte als gevolg van puin dat erop stortte. Vlucht 93 is niet verdwenen.

Frigge eindigt zijn tirade met een aanval op de media. Die kwamen we vaker tegen, veel makers positioneren zich nadrukkelijk als onafhankelijk van de 'mainstream media'. Dat wil niet zeggen dat ze verder niet werken als een regulier medium: vaak verkopen ze boeken, abonnementen en cursussen of behandelingen. Soms verhuren ze zelfs hun studio. Bijna allemaal vragen ze om donaties.

Het gaat schuren bij het verkopen van verboden producten of het aanbieden van alternatieve, niet bewezen therapieën. “Het wordt anders als ze ook echt die dingen verkopen waar ze het over hebben”, zegt Joey Scheufler, sociale media-expert en lid van de Reclame Code Commissie (RCC). Zo zit achter de podcast Herstart Je Gezondheid een bedrijf dat bioresonantietherapie aanbiedt. Deze therapie, die trillingen in je lichaam weer in balans zou brengen, is onbewezen. Maar Herstart Je Gezondheid prijst het aan als oplossing voor diabetes, hartproblemen en de ziekte van Lyme. Hier kan volgens Scheufler sprake zijn van misleidende reclame. De RCC doet overigens zelf geen onderzoek, maar komt alleen in actie bij een klacht. Over Herstart Je Gezondheid zijn geen klachten binnengekomen.

Ruud Coolen van Brakel, directeur van het Instituut Verantwoord Medicijngebruik, is ook kritisch op dit soort praktijken. “Mensen laten reguliere behandelingen schieten voor dit soort alternatieve therapieën. Maar om kwetsbare mensen te laten experimenteren met onbewezen therapieën is levensgevaarlijk.” In een reactie verwijst Kaj de Vries, oprichter van het bedrijf, naar de medische disclaimer op de site die hij ook bij veel van zijn podcasts plaatst. Daarin staat onder andere dat “alle gestelde claims nog onvoldoende wetenschappelijk zijn bewezen”.

Medische misinformatie
Radio Gletsjer
Aflevering
Frans Heslinga, de Bartering | Lunsing + Van Dobben
25 september 2022
Beschikbaar op
geluid uit

Vooral in de politiek, de verzekeringen, de bankenwereld, daar zitten reptielachtige wezens, vermomd als mens.
Frans Heslinga, 35:21

(...)

Je zei net: ze moeten eigenlijk mensen eten om er als mens uit te blijven zien.
Merlyn van Dobben, 40:22

(...)

Nou ja, de ene heeft meer te maken met het bloed, zeg maar met het jonge bloed van kinderen, ‘adrenochroom’, dat ken je waarschijnlijk wel.
Frans Heslinga, 40:43

Wat wel, Life, in de Bijbel staat, the life of the flesh, het leven van het vlees, is in the blood. Het zit in het bloed, daar zit het leven van het vlees in.
Frans Heslinga

Dus op het moment dat jij jonge kinderen consumeert zeg maar, en vooral het bloed daarvan, het vlees is nog niet eens zozeer nodig, dan krijg je wel die energie.
Frans Heslinga

Fragment opnieuw afspelen

Sommige van de gevonden fragmenten gaan verder dan andere, zoals het relaas laat zien. Daarin wordt beweerd dat de wereld zou worden aangestuurd door reptielachtige wezens die mensen zouden eten. Veel platforms verbieden het verspreiden van dit soort inhoud niet. Maar ook het verspreiden van deze wilde complottheorieën kan serieuze gevolgen hebben, stelt Michael Klos, de universitair docent die zich specialiseert in de vrijheid van meningsuiting op het internet. “Er zijn natuurlijk wel complottheorieën die schadelijk zijn. Bijvoorbeeld op het moment dat mensen oproepen om 5G-masten in de fik te steken. Dan heb je iets waarvan je kunt zeggen dat het schade in de echte wereld veroorzaakt.”

Maar het verwijderen van dit soort podcasts met complottheorieën is niet de oplossing, meent Klos. “Daarmee heb je twee hele grote risico’s. Namelijk dat die online platforms bepaalde diensten terugtrekken omdat ze niet te modereren zijn. Of dat ze zo streng gaan modereren, dat ook uitingen die juist wel onder de vrijheid van meningsuiting zouden vallen worden aangepakt.” Desondanks denkt Joey Scheufler dat vooral techbedrijven wel iets meer hun best mogen doen. “Dat zal een heleboel geld en mankracht kosten, maar het is niet dat deze bedrijven geen winst maken.”

Methode en weerwoord

In dit onderzoek doorliepen we alle geïndexeerde Nederlandse podcasts uit 2022 en 2023. Deze werden door onderzoekers getranscribeerd met hulp van kunstmatige intelligentie. Hoe we vervolgens de podcasts vonden die structureel misinformatie verspreiden, lees je in onze methode.

We vroegen alle makers van podcasts die we kwalificeerden naar onze bevindingen, en of er ooit podcasts van hen zijn verwijderd van de grote platformen. Bijna alle makers die reageerden gaven aan zichzelf niet te herkennen in onze bevindingen, hooguit wilden ze “alternatieve perspectieven bieden”. Ze geven aan dat ze zich “in willen zetten voor nieuwsgierigheid” en benadrukken dat “content die kritisch of alternatief is ten opzichte van algemeen aanvaarde opvattingen niet noodzakelijkerwijs in strijd is met de wet of onze publicatienormen”. Makers wijzen daarbij ook op de polarisatie in de samenleving. “Ik zie wel afgescheiden echokamers die zo hun best doen dat stukje waarheid te verdedigen dat zij (denken te) zien, en daarbij andere stukje (soms) over het hoofd zien. Dat zie ik aan beide kanten (ook mezelf).”

Slechts in weinig gevallen hadden makers te maken gehad met verwijderde inhoud, wel klaagden ze vaak over demonetisatie, waarmee platforms inkomsten van hen zouden drukken vanwege de inhoud van hun kanalen. Lees alle reacties die we kregen op ons onderzoek in het weerwoordartikel.

Update 10 februari 2025
Volgens de Ombudsman van de publieke omroep heeft Pointer in haar onderzoek naar de verspreiding van misinformatie in Nederlandse podcasts onvoldoende onderbouwd dat in de podcast van Wierd Duk de omvolkingstheorie wordt verspreid. De Ombudsman maakt onderscheid tussen het gebruik van de term ‘omvolking’ voor het beschrijven van een demografische ontwikkeling en de omvolkingscomplottheorie. “Wierd Duk lijkt te vinden dat het moet gaan over de discussie erachter en niet over de term zelf. In plaats van de term vermijden, gebruikt hij hem bewust wel. De vraag is of hij daarmee ook de complottheorie die er mee samenhangt verspreidt. Op X zegt hij zelf expliciet dat dit niet het geval is. Wie enkel het artikel van Pointer leest zal dit ontgaan.”

Bij het labelen van de omvolkingstheorie heeft Pointer inderdaad ook bepaalde passages meegenomen waarin deze theorie wordt besproken zonder dat daarbij expliciet benoemd wordt dat het hier zou gaan om sturing door een elite dan wel de overheid. Dat geldt ook voor de passages in de podcasts van Duk. We tellen afleveringen mee zolang de sturing niet expliciet wordt ontkend. Duk neemt weliswaar afstand van de complottheorie in een bericht op X, na publicatie van ons onderzoek, maar niet in de bewuste podcastafleveringen. Wij volgen hierin wetenschappers als Annelotte Janse en Timothy Snyder, die aangeven dat alleen al het gebruik van de term in deze context een manier is om de theorie te normaliseren.

Op herhaalde verzoeken voor wederhoor waarin dit aangekaart had kunnen worden is de redactie achter de podcast van Duk niet ingegaan.

Lees hier het volledige bericht van Pointer over de conclusie van de Ombudsman.

Zijn podcasts die misinformatie verspreiden zich bewust dat ze richtlijnen overtreden?
Zo hebben we misinformatie ontdekt in 150.000 podcasts
Schrijf je in voor onze nieuwsbrief

Ontvang iedere week onze beste verhalen in je mailbox.

Makers
Jerry Vermanen
Datajournalist
Mail Maker
Joris Heijkant
Newsroom developer
Ook interessant
19 oktober 2023 | Nieuws
Aanmaningen, neppaspoorten en burgerarrest: wat besproken wordt in Telegram-groepen waar mensen autonoom willen worden
16 november 2023 | Factcheck
GL-PvdA lijsttrekker Timmermans struikelt over plannen gehate erfbelasting
03 juni 2024 | Factcheck
Stoten veganisten meer stikstof uit dan vleeseters?
Ons onderzoek begint bij jou
Ga snel naar
Deel jouw ervaring
Duik in de data
Onze thema's
Over ons
Info
Algemene voorwaarden
Cookiestatement
Privacy
Vacatures
Ga naar de website van KRO-NCRV
Sluit menu
Heb jij een tip of ervaring die je met ons wil delen? Laat het ons weten!
Naam
E-mailadres
Telefoonnummer
Welke ervaring wil je met ons delen?
Documentatie uploaden
CAPTCHA 
Deze vraag is om te controleren dat u een mens bent, om geautomatiseerde invoer (spam) te voorkomen.

Ik ga akkoord met de algemene voorwaarden.

Tip versturen